Lalhmachhuana, Chaltlang North

Central YMA Vice-President, Tv Lalhmachhuana (Chhuantea tia koh) hi kum 1973 April ni 5 khan Chaltlang, Aizawlah a piang a, a pa hi Chawngthuama (L) niin a nu chu Lalremsiami a ni. Unau mipa 1 leh hmeichhia 2 neiin unau zinga a naupang ber a ni. Tunah hian Chaltlang Lily vengah a nu hovin an cheng mek.
Zirna lamah a tluang viau a, Primary leh Middle School chu DIET Practising School, Chaltlangah a zova, High School hi St. Pauls High School atangin a zo thung. Pachhunga University College-ah Pre-University (PU) leh B.Sc (Hons) a zo leh bawk. Tichuan kum 1998 khan North Eastern Hill University (NEHU), Shillong atangin M.Sc (Chemistry) a zova, kum 2004-ah College of Teachers Education(CTE) atangin B.Ed a zo leh bawk. Hei bakah hian zirna lam duhtawk mai lovin dan (Law) lam a zir leh a,  kum 2008 khan Mizoram Law College atangin LLB a zo leh bawk a ni. NEHU atanga M.Sc (Chemistry) a zawh hlimah kum 1998 khan sawrkarah lut nghalin, School Education Department hnuaiah Govt. Republic HSS-ah Lecturer hna a thawk mek. 
Khawtlang rawngbawlnaah a inhmang nasa a, a bikin YMA-ah hian a inhmang nasa zual a. Chaltlang Branch YMA hnuaia Section -I ah Secretary hna kum 2 a chelh a, chumi hnuah Chaltlang Branch-ah kum 8 chhung Assistant Secretary leh Secretary-ah kum 1 a awm leh a. Chaltlang Branch atanga Chaltlang North Branch an indan hnu-ah Chaltlang North Branch President-ah kum 1 a awm leh bawk. Tin, Central YMA-ah hian Sub-Committee member atanga bul tanin CEC-ah a lut a, Science & Environment Sub â€“ Committee leh Legal Sub -Committee-ah te Chairman a ni tawh bawk. 
Kum 2013-a Khawbunga YMA General Conference-ah khan Central YMA Assistant Secretary atan thlan a ni. Kohhran rawngbawlnaah pawh inhmangin, kum 2005 atanga vawiin thleng hian Chaltlang Lily Veng Presbyterian Kohhranah naupang lam Sunday Sikul zirtirtu a ni mek.